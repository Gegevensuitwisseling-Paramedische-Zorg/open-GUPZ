# Aanleiding en context
Aanleiding voor het ontwikkelen van uniforme templates voor dossiervoering is de constatering dat het onwenselijk is dat een patiënt bij PGO-uitwisseling geconfronteerd wordt met verschillende formats voor bijvoorbeeld het behandelplan, afhankelijk van de discipline. Dit belemmert eenduidigheid, begrijpelijkheid en hergebruik van informatie.

Om die reden is gekozen voor het harmoniseren van:
•	het behandelplan;
•	het diagnostisch plan;
•	de vastlegging van de paramedische diagnose;
•	de templates voor correspondentie.

Hoewel deze harmonisatie mede is ingegeven door PGO-uitwisseling, betreft het gebruik van de templates nadrukkelijk de vastlegging in het dossier als geheel. De scope is daarmee breder dan alleen PGO en ziet op uniforme dossiervoering binnen de paramedische zorg.
Templates

## Behandelplan en diagnostisch plan
Tijdens het uitwerken van het behandelplan is geconstateerd dat voor OVN een afzonderlijk diagnostisch plan passender is. Voor de overige disciplines is een apart diagnostisch plan niet van toepassing.
De OVN heeft daarop een diagnostisch plan uitgewerkt, waarbij de kaders van het HASP zijn aangehouden en zoveel mogelijk aansluiting is gezocht bij het reeds ontwikkelde behandelplan. Dit diagnostisch plan is vervolgens ingebracht en besproken binnen de werkgroep.

## Paramedische diagnose
Voor de vastlegging van de paramedische diagnose is in de werkgroep afgesproken om voorlopig te werken met één beschrijvend veld. Zolang vanuit de werkgroep Eenheid van Taal nog geen gevalideerde codelijsten beschikbaar zijn voor registratie en vastlegging, wordt de diagnose niet verder gestructureerd.

## Correspondentie (brieven)
Voor correspondentie is vastgesteld dat de structuur van het HASP wordt gevolgd. Daarnaast is afgesproken dat de werkgroep Gegevensuitwisseling met de Huisarts kijkt naar de benodigde velden, met name met het doel te komen tot een gestandaardiseerd sjabloon voor correspondentie.

